---
layout: post
title: 《长阿含经》
categories: xiaochengjing
status: true
description: 《长阿含经》
---

后秦弘始年 佛陀耶舍共竺佛念译 

卷一
----

### 第一分初 大本经第一

如是我闻。一时。佛在舍卫国衹树花林窟。与大比丘众千二百五十人俱。时。诸比丘于乞食后集花林堂。各共议言。

> 诸贤比丘。唯无上尊为最奇特。神通远达。威力弘大。乃知过去无数诸佛。入于涅槃。断诸结使。消灭戏论。又知彼佛劫数多少。名号。姓字。所生种族。其所饮食。寿命修短。所更苦乐。又知彼佛有如是戒。有如是法。有如是慧。有如是解。有如是住。云何。诸贤。如来为善别法性。知如是事。为诸天来语。乃知此事。

尔时。世尊在闲静处。天耳清净。闻诸比丘作如是议。即从座起。诣花林堂。就座而坐。尔时。世尊知而故问。谓诸比丘。

> 汝等集此。何所语议。

时。诸比丘具以事答。

尔时。世尊告诸比丘。

> 善哉。善哉。汝等以平等信。出家修道。诸所应行。凡有二业。一曰贤圣讲法。二曰贤圣默然。汝等所论。正应如是。如来神通。威力弘大。尽知过去无数劫事。以能善解法性故知。亦以诸天来语故知。

佛时颂曰。

> 比丘集法堂 讲说贤圣论<br>
> 如来处静室 天耳尽闻知<br>
> 佛日光普照 分别法界义<br>
> 亦知过去事 三佛般泥洹<br>
> 名号姓种族 受生分亦知<br>
> 随彼之处所 净眼皆记之<br>
> 诸天大威力 容貌甚端严<br>
> 亦来启告我 三佛般泥洹<br>
> 记生名号姓 哀鸾音尽知<br>
> 无上天人尊 记于过去佛

又告诸比丘。

> 汝等欲闻如来识宿命智。知于过去诸佛因缘不。我当说之。 

时。诸比丘白言。

> 世尊。今正是时。愿乐欲闻。善哉世尊。以时讲说。当奉行之。 

佛告诸比丘。

> 谛听。谛听。善思念之。吾当为汝分别解说。

时。诸比丘受教而听。

佛告诸比丘。

> 过去九十一劫。时世有佛名毗婆尸如来至真。出现于世。复次。比丘。过去三十一劫。有佛名尸弃如来至真。出现于世。复次。比丘。即彼三十一劫中。有佛名毗舍婆如来至真。出现于世。复次。比丘。此贤劫中有佛名拘楼孙。又名拘那含。又名迦叶。我今亦于贤劫中成最正觉。

佛时颂曰。

> 过九十一劫 有毗婆尸佛<br>
> 次三十一劫 有佛名尸弃<br>
> 即于彼劫中 毗舍如来出<br>
> 今此贤劫中 无数那维岁<br>
> 有四大仙人 悯众生故出<br> 
> 拘楼孙那含 迦叶释迦文

> 汝等当知。毗婆尸佛时。人寿八万岁。尸弃佛时。人寿七万岁。毗舍婆佛时。人寿六万岁。拘楼孙佛时。人寿四万岁。拘那含佛时。人寿三万岁。迦叶佛时。人寿二万岁。我今出世。人寿百岁。少出多减。

佛时颂曰。

> 毗婆尸如来 尸弃毗舍婆<br>
> 此三等正觉 出拘利若姓<br>
> 自余三如来 出于迦叶姓<br>
> 我今无上尊 导御诸众生<br>
> 天人中第一 勇猛姓瞿昙<br>
> 前三等正觉 出于刹利种<br>
> 其后三如来 出婆罗门种<br>
> 我今无上尊 勇猛出刹利

> 毗婆尸佛坐波波罗树下成最正觉。尸弃佛坐分陀利树下成最正觉。毗舍婆佛坐娑罗树下成最正觉。拘楼孙佛坐尸利沙树下成最正觉。拘那含佛坐乌暂婆罗门树下成最正觉。迦叶佛坐尼拘律树下成最正觉。我今如来至真。坐钵多树下成最正觉。

佛时颂曰。

> 毗婆尸如来 往诣波罗树<br>
> 即于彼处所 得成最正觉<br>
> 尸弃分陀树 成道灭有原<br>
> 毗舍婆如来 坐娑罗树下<br>
> 获解脱知见 神足无所碍<br>
> 拘楼孙如来 坐尸利沙树<br>
> 一切智清净 无染无所著<br>
> 拘那含无尼 坐乌暂树下<br>
> 即于彼处所 灭诸贪忧恼<br>
> 迦叶如来坐 尼拘楼树下<br>
> 即于彼处所 除灭诸有本<br>
> 我今释迦文 坐于钵多树<br>
> 如来十力尊 断灭诸结使<br>
> 摧伏众魔怨 在众演大明<br>
> 七佛精进力 放光灭闇冥<br>
> 各各坐诸树 于中成正觉 

> 毗婆尸如来三会说法。初会弟子有十六万八千人。二会弟子有十万人。三会弟子有八万人。尸弃如来亦三会说法。初会弟子有十万人。二会弟子有八万人。三会弟子有七万人。毗舍婆如来二会说法。初会弟子有七万人。次会弟子有六万人。拘楼孙如来一会说法。弟子四万人。拘那含如来一会说法。弟子三万人。迦叶如来一会说法。弟子二万人。我今一会说法。弟子千二百五十人。

佛时颂曰。

> 毗婆尸名观 智慧不可量<br>
> 遍见无所畏 三会弟子众<br>
> 尸弃光无动 能灭诸结使<br>
> 无量大威德 无能测量者<br>
> 彼佛亦三会 弟子普共集<br>
> 毗舍婆断结 大仙人要集<br>
> 名闻于诸方 妙法大名称<br>
> 二会弟子众 普演深奥义<br>
> 拘楼孙一会 哀湣疗诸苦<br>
> 导师化众生 一会弟子众<br>
> 拘那含如来 无上亦如是<br>
> 紫磨金色身 容貌悉具足<br>
> 一会弟子众 普演微妙法<br>
> 迦叶一一毛 一心无乱想<br>
> 一语不烦重 一会弟子众<br>
> 能仁意寂灭 释种沙门上<br>
> 天中天最尊 我一会弟子<br>
> 彼会我现义 演布清净教<br>
> 心常怀欢喜 漏尽尽后有<br>
> 毗婆尸弃三 毗舍婆佛二<br>
> 四佛各各一 仙人会演说

> 时。毗婆尸佛有二弟子。一名骞茶。二名提舍。诸弟子中最为第一。尸弃佛有二弟子。一名阿毗浮。二名三婆婆。诸弟子中最为第一。毗舍婆佛有二弟子。一名扶游。二名郁多摩。诸弟子中最为第一。拘楼孙佛有二弟子。一名萨尼。二名毗楼。诸弟子中最为第一。拘那含佛有二弟子。一名舒盘那。二名郁多楼。诸弟子中最为第一。迦叶佛有二弟子。一名提舍。二名婆罗婆。诸弟子中最为第一。今我二弟子。一名舍利弗。二名目揵连。诸弟子中最为第一。

佛时颂曰。

> 骞茶提舍等 毗婆尸弟子<br>
> 阿毗浮三婆 尸弃佛弟子<br>
> 扶游郁多摩 弟子中第一<br>
> 二俱降魔怨 毗舍婆弟子<br>
> 萨尸毗楼等 拘楼孙弟子<br>
> 舒盘郁多楼 拘那含弟子<br>
> 提舍婆罗婆 迦叶佛弟子<br>
> 舍利弗目连 是我第一子

> 毗婆尸佛有执事弟子。名曰无忧。尸弃佛执事弟子。名曰忍行。毗舍婆佛有执事弟子。名曰寂灭。拘楼孙佛有执事弟子。名曰善觉。拘那含佛有执事弟子。名曰安和。迦叶佛有执事弟子。名曰善友。我执事弟子。名曰阿难。

佛时颂曰。

> 无忧与忍行 寂灭及善觉<br> 
> 安和善友等 阿难为第七<br>
> 此为佛侍者 具足诸义趣<br>
> 昼夜无放逸 自利亦利他<br>
> 此七贤弟子 侍七佛左右<br>
> 欢喜而供养 寂然归灭度  

> 毗婆尸佛有子。名曰方膺。尸弃佛有子。名曰无量。毗舍婆佛有子。名曰妙觉。拘楼孙佛有子。名曰上胜。拘那含佛有子。名曰导师。迦叶佛有子。名曰集军。今我有子。名曰罗睺罗。

佛时颂曰。

> 方膺无量子 妙觉及上胜<br>
> 导师集军等 罗睺罗第七<br>
> 此诸豪贵子 绍继诸佛种<br>
> 爱法好施惠 于圣法无畏

> 毗婆尸佛父名盘头。刹利王种。母名盘头婆提。王所治城名曰盘头婆提。

佛时颂曰。

> 遍眼父盘头 母盘头婆提<br>
> 盘头婆提城 佛于中说法

> 尸弃佛父名。曰明相。刹利王种。母名光曜。王所治城名曰光相。

佛时颂曰。

> 尸弃父明相 母名曰光曜<br>
> 于明相城中 威德降外敌

> 毗舍婆佛父名善灯。刹利王种。母名称戒。王所治城名曰无喻。

佛时颂曰。

> 毗舍婆佛父 善灯刹利种<br>
> 母名曰称戒 城名曰无喻

> 拘楼孙佛父名祀得。婆罗门种。母名善枝。王名安和。随王名故城名安和。

佛时颂曰。

> 祀得婆罗门 母名曰善枝<br>
> 王名曰安和 居在安和城  

> 拘那含佛父名大德。婆罗门种。母名善胜。是时王名清净。随王名故城名清净。

佛时颂曰。

> 大德婆罗门 母名曰善胜<br>
> 王名曰清净 居在清净城

> 迦叶佛父名曰梵德。婆罗门种。母名曰财主。时王名汲毗。王所治城名波罗奈。

佛时颂曰。

> 梵德婆罗门 母名曰财主<br>
> 时王名汲毗 在波罗奈城

> 我父名净饭。刹利王种。母名大清净妙。王所治城名迦毗罗卫。

佛时颂曰。

> 父刹利净饭 母名大清净<br>
> 土广民丰饶 我从彼而生

> 此是诸佛因缘。名号。种族。所出生处。何有智者闻此因缘而不欢喜。起爱乐心。

尔时。世尊告诸比丘。

> 吾今欲以宿命智说过去佛事。汝欲闻不。

诸比丘对曰。

> 今正是时。愿乐欲闻。

佛告诸比丘。

> 谛听。谛听。善思念之。吾当为汝分别解说。比丘。当知诸佛常法。毗婆尸菩萨从兜率天降神母胎。从右胁入。正念不乱。当于尔时。地为震动。放大光明。普照世界。日月所不及处皆蒙大明。幽冥众生。各相睹见。知其所趣。时。此光明复照魔宫。诸天释梵沙门婆罗门及余众生普蒙大明。诸天光明自然不现。

佛时颂曰。

> 密云聚虚空 电光照天下<br>
> 毗婆尸降胎 光明照亦然<br>
> 日月所不及 莫不蒙大明<br>
> 处胎净无秽 诸佛法皆然

> 诸比丘。当知诸佛常法。毗婆尸菩萨在母胎时。专念不乱。有四天子。执戈矛侍护其人。人与非人不得侵娆。此是常法。

佛时颂曰。

> 四方四天子 有名称威德<br>
> 天帝释所遣 善守护菩萨<br>
> 手常执戈矛 卫护不去离<br>
> 人非人不娆 此诸佛常法<br>
> 天神所拥护 如天女卫天<br>
> 眷属怀欢喜 此诸佛常法

又告比丘。

> 诸佛常法。毗婆尸菩萨从兜率天降神母胎。专念不乱。母身安隐。无众恼患。智慧增益。母自观胎。见菩萨身诸根具足。如紫磨金。无有瑕秽。犹如有目之士观净琉璃。内外清彻。无众障翳。诸比丘。此是诸佛常法。

尔时。世尊而说偈言。

> 如净琉璃珠 其明如日月<br>
> 仁尊处母胎 其母无恼患<br>
> 智慧为增益 观胎如金像<br>
> 母怀妊安乐 此诸佛常法

佛告比丘。

> 毗婆尸菩萨从兜率天降神母胎。专念不乱。母心清净。无众欲想。不为淫火之所烧然。此是诸佛常法。

尔时。世尊而说偈言。

> 菩萨住母胎 天终天福成<br>
> 其母心清净 无有众欲想<br>
> 舍离诸淫欲 不染不亲近<br>
> 不为欲火燃 诸佛母常净

佛告比丘。

> 诸佛常法。毗婆尸菩萨从兜率天降神母胎。专念不乱。其母奉持五戒。梵行清净。笃信仁爱。诸善成就。安乐无畏。身坏命终。生忉利天。此是常法。

尔时。世尊而说偈言。

> 持人中尊身 精进戒具足<br>
> 后必受天身 此缘名佛母  

佛告比丘。

> 诸佛常法。毗婆尸菩萨当其生时。从右胁出。地为震动。光明普照。始入胎时。闇冥之处。无不蒙明。此是常法。

尔时。世尊而说偈言。

> 太子生地动 大光靡不照<br>
> 此界及余界 上下与诸方<br>
> 放光施净目 具足于天身<br>
> 以欢喜净音 转称菩萨名

佛告比丘。

> 诸佛常法。毗婆尸菩萨当其生时。从右胁出。专念不乱。时。菩萨母手攀树枝。不坐不卧。时。四天子手奉香水。于母前立言。
>> 唯然。天母。今生圣子。勿怀忧戚。
> 此是常法。

尔时。世尊而说偈言。

> 佛母不坐卧 住戒修梵行<br>
> 生尊不懈怠 天人所奉侍

佛告比丘。

> 诸佛常法。毗婆尸菩萨当其生时。从右胁出。专念不乱。其身清净。不为秽恶之所污染。犹如有目之士。以净明珠投白缯上。两不相污。二俱净故。菩萨出胎亦复如是。此是常法。

尔时。世尊而说偈言。

> 犹如净明珠 投缯不染污<br>
> 菩萨出胎时 清净无染污

佛告比丘。

> 诸佛常法。毗婆尸菩萨当其生时。从右胁出。专念不乱。从右胁出。堕地行七步。无人扶侍。遍观四方。举手而言。天上天下唯我为尊。要度众生生老病死。此是常法。

尔时。世尊而说偈言。

> 犹如师子步 遍观于四方<br>
> 堕地行七步 人师子亦然<br>
> 又如大龙行 遍观于四方<br>
> 堕地行七步 人龙亦复然<br>
> 两足尊生时 安行于七步<br>
> 观四方举声 当尽生死苦<br>
> 当其初生时 无等等与等<br>
> 自观生死本 此身最后边

佛告比丘。

> 诸佛常法。毗婆尸菩萨当其生时。从右胁出。专念不乱。二泉涌出一温一冷。以供澡浴。此是常法。

尔时。世尊而说偈言。

> 两足尊生时 二泉自涌出<br>
> 以供菩萨用 遍眼浴清净<br>
> 二泉自涌出 其水甚清净<br>
> 一温二清冷 以浴一切智

> 太子初生。父王盘头召集相师及诸道术。令观太子。知其吉凶。时。诸相师受命而观。即前披衣。见有具相。占曰。

>> 有此相者。当趣二处。必然无疑。若在家者。当为转轮圣王。王四天下。四兵具足。以正法治。无有偏枉。恩及天下。七宝自至。千子勇健。能伏外敌。兵杖不用。天下太平。若出家学道。当成正觉。十号具足。

> 时。诸相师即白王言。

>> 王所生子。有三十二相。当趣二处。必然无疑。在家当为转轮圣王。若其出家。当成正觉。十号具足。

佛时颂曰。

> 百福太子生 相师之所记<br>
> 如典记所载 趣二处无疑<br>
> 若其乐家者 当为转轮王<br>
> 七宝难可获 为王宝自至<br>
> 真金千辐具 周匝金辋持<br>
> 转能飞遍行 故名为天轮<br>
> 善调七牙住 高广白如雪<br>
> 能善飞虚空 名第二象宝<br>
> 马行周天下 朝去暮还食<br>
> 朱髦孔雀咽 名为第三宝<br>
> 清净琉璃珠 光照一由旬<br>
> 照夜明如昼 名为第四宝<br>
> 色声香味触 无有与等者<br>
> 诸女中第一 名为第五宝<br>
> 献王琉璃宝 珠玉及众珍<br>
> 欢喜而贡奉 名为第六宝<br>
> 如转轮王念 军众速来去<br>
> 健疾如王意 名为第七宝<br>
> 此名为七宝 轮象马纯白<br>
> 居士珠女宝 典兵宝为七<br>
> 观此无有厌 五欲自娱乐<br>
> 如象断羁靽 出家成正觉<br>
> 王有如是子 二足人中尊<br>
> 处世转法轮 道成无懈怠

是时。父王殷勤再三。重问相师。

> 汝等更观太子三十二相。斯名何等。

时诸相师即披太子衣。说三十二相。

> 一者足安平。足下平满。蹈地安隐。二者足下相轮。千辐成就。光光相照。三者手足网缦。犹如鹅王。四者手足柔软。犹如天衣。五者手足指纤。长无能及者。六者足跟充满。观视无厌。七者鹿膞肠。上下[月*庸]直。八者钩锁骨。骨节相钩。犹如锁连。九者阴马藏。十者平立垂手过膝。十一。一一孔一毛生。其毛右旋。绀琉璃色。十二。毛生右旋。绀色仰靡。十三。身黄金色。十四。皮肤细软。不受尘秽。十五。两肩齐亭。充满圆好。十六。胸有万字。十七。身长倍人。十八。七处平满。十九。身长广等。如尼拘卢树。二十。颊车如师子。二十一。胸膺方整如师子。二十二。口四十齿。二十三。方整齐平。二十四。齿密无间。二十五。齿白鲜明。二十六。咽喉清净。所食众味。无不称适。二十七。广长舌。左右舐耳。二十八。梵音清彻。二十九。眼绀青色。三十。眼如牛王。眼上下俱眴。三十一。眉间白毫柔软细泽。引长一寻。放则右旋螺如真珠。三十二。顶有肉髻。是为三十二相。

即说颂曰。

> 善住柔软足 不蹈地迹现<br>
> 千辐相庄严 光色靡不具<br>
> 如尼俱类树 纵广正平等<br>
> 如来未曾有 秘密马阴藏<br>
> 金宝庄严身 众相互相映<br>
> 虽顺俗流行 尘土亦不污<br>
> 天色极柔软 天盖自然覆<br>
> 梵音身紫金 如华始出池<br>
> 王以问相师 相师敬报王<br>
> 称赞菩萨相 举身光明具<br>
> 手足诸支节 中外靡不现<br>
> 食味尽具足 身正不倾斜<br>
> 足下轮相现 其音如哀鸾<br>
> 佣髀形相具 宿业之所成<br>
> 臂肘圆满好 眉目甚端严<br>
> 人中师子尊 威力最第一<br>
> 其颊车方整 卧胁如师子<br>
> 齿方整四十 齐密中无间<br>
> 梵音未曾有 远近随缘到<br>
> 平立不倾身 二手摩扪膝<br>
> 毛齐整柔软 人尊美相具<br>
> 一孔一毛生 手足网缦相<br>
> 肉髻目绀青 眼上下俱眴<br>
> 两肩圆充满 三十二相具<br>
> 足跟无高下 鹿膞肠纤[月*庸]<br>
> 天中天来此 如象绝羁靽<br>
> 解脱众生苦 处生老病死<br>
> 以慈悲心故 为说四真谛<br>
> 开演法句义 令众奉至尊  

佛告比丘。

> 毗婆尸菩萨生时。诸天在上。于虚空中手执白盖宝扇。以障寒暑．风雨．尘土。

佛时颂曰。

> 人中未曾有 生于二足尊<br>
> 诸天怀敬养 奉宝盖宝扇  

> 尔时。父王给四乳母。一者乳哺。二者澡浴。三者涂香。四者娱乐。欢喜养育。无有懈倦。于是颂曰。

>> 乳母有慈爱 子生即付养<br>
>> 一乳哺一浴 二涂香娱乐<br>
>> 世间最妙香 以涂人中尊

>为童子时。举国士女视无厌足。于是颂曰。

>> 多人所敬爱 如金像始成<br>
>> 男女共谛观 视之无厌足 

> 为童子时。举国士女众共傅抱。如观宝华。于是颂曰。

>> 二足尊生时 多人所敬爱<br>
>> 展转共傅抱 如观宝花香

> 菩萨生时。其目不眴。如忉利天。以不眴故。名毗婆尸。于是颂曰。

>> 天中天不眴　犹如忉利天<br>
>> 见色而正观　故号毗婆尸  

> 菩萨生时。其声清彻。柔软和雅。如迦罗频伽鸟声。于是颂曰。

>>犹如雪山鸟　饮华汁而鸣<br>
>>其彼二足尊　声清彻亦然 

>菩萨生时。眼能彻视见一由旬。于是颂曰。

>> 清净业行报　受天妙光明<br>
>> 菩萨目所见　周遍一由旬

> 菩萨生时。年渐长大。在天正堂。以道开化。恩及庶民。名德远闻。于是颂曰。

>> 童幼处正堂　以道化天下<br>
>> 决断众事务　故号毗婆尸<br>
>> 清净智广博　甚深犹大海<br>
>> 悦可于群生　使智慧增广<br>

于时。菩萨欲出游观。告敕御者严驾宝车。诣彼园林。巡行游观。御者即便严驾讫已还白。今正是时。太子即乘宝车诣彼园观。于其中路见一老人。头白齿落。面皱身偻。拄杖羸步。喘息而行。

> 太子顾问侍者。此为何人。<br>
> 答曰。此是老人。<br>
> 又问。何如为老。<br>
> 答曰。夫老者生寿向尽。余命无几。故谓之老。<br>
> 太子又问。吾亦当尔。不免此患耶。<br>
> 答曰。然。生必有老。无有豪贱。  

于是。太子怅然不悦。即告侍者回驾还宫。静默思惟。念此老苦。吾亦当有。

佛于是颂曰。

> 见老命将尽　拄杖而羸步<br>
> 菩萨自思惟　吾未免此难 

> 尔时。父王问彼侍者。太子出游。欢乐不耶。<br>
> 答曰。不乐。 又问其故。<br>
> 答曰。道逢老人。是以不乐。

尔时。父王默自思念。昔日相师占相太子。言当出家。今者不悦。得无尔乎。当设方便。使处深宫。五欲娱乐。以悦其心。令不出家。即便严饰宫馆。简择婇女以娱乐之。

佛于是颂曰。

> 父王闻此言　方便严宫馆<br>
> 增益以五欲　欲使不出家

又于后时。太子复命御者严驾出游。于其中路逢一病人。身羸腹大。面目黧黑。独卧粪除。无人瞻视。病甚苦毒。口不能言。

> 顾问御者。此为何人。<br>
> 答曰。此是病人。<br>
> 问曰。何如为病。<br>
> 答曰。病者。众痛迫切。存亡无期。故曰病也。<br>
> 又曰。吾亦当尔。未免此患耶。<br>
> 答曰。然。生则有病。无有贵贱。  

于是。太子怅然不悦。即告御者回车还宫。静默思惟。念此病苦。吾亦当尔。

佛于是颂曰。

> 见彼久病人　颜色为衰损<br>
> 静默自思惟　吾未免此患

> 尔时。父王复问御者。太子出游。欢乐不耶。<br>
> 答曰。不乐。又问其故。<br>
> 答曰。道逢病人。是以不乐。  

于是父王默然思惟。昔日相师占相太子。言当出家。今日不悦。得无尔乎。吾当更设方便。增诸伎乐。以悦其心。使不出家。即复严饰宫馆。简择婇女以娱乐之。

佛于是颂曰。 

> 色声香味触　微妙可悦乐<br>
> 菩萨福所致　故娱乐其中

又于异时。太子复敕御者严驾出游。于其中路逢一死人。杂色缯幡前后导引。宗族亲里悲号哭泣。送之出城。

> 太子复问。此为何人。<br>
> 答曰。此是死人。<br>
> 问曰。何如为死。<br>
> 答曰。死者。尽也。风先火次。诸根坏败。存亡异趣。室家离别。故谓之死。<br>
> 太子又问御者。吾亦当尔。不免此患耶。<br>
> 答曰。然。生必有死。无有贵贱。  

于是。太子怅然不悦。即告御者回车还宫。静默思惟。念此死苦。吾亦当然。

佛时颂曰。

> 始见有人死　知其复更生<br>
> 静默自思惟　吾未免此患 

> 尔时。父王复问御者。太子出游。欢乐不耶。<br>
> 答曰。不乐。又问其故。<br>
> 答曰。道逢死人。是故不乐。

于是父王默自思念。昔日相师占相太子。言当出家。今日不悦。得无尔乎。吾当更设方便。增诸伎乐以悦其心。使不出家。即复严饰宫馆。简择婇女以娱乐之。

佛于是颂曰。

> 童子有名称　婇女众围绕<br>
> 五欲以自娱　如彼天帝释

又于异时。复饬御者严驾出游。于其中路逢一沙门。法服持钵。视地而行。

> 即问御者。此为何人。<br>
> 御者答曰。此是沙门。<br>
> 又问。何谓沙门。<br>
> 答曰沙门者。舍离恩爱。出家修道。摄御诸根。不染外欲。慈心一切。无所伤害。逢苦不戚。遇乐不欣。能忍如地。故号沙门。<br>
> 太子曰。善哉。此道真正永绝尘累。微妙清虚。惟是为快。即饬御者回车就之。

> 尔时。太子问沙门曰。剃除须发。法服持钵。何所志求。<br>
> 沙门答曰。夫出家者。欲调伏心意。永离尘垢。慈育群生。无所侵娆。虚心静寞。唯道是务。<br>
> 太子曰。善哉。此道最真。寻饬御者。賫吾宝衣并及乘舆。还白大王。我即于此剃除须发。服三法衣。出家修道。所以然者。欲调伏心意。舍离尘垢。清净自居。以求道术。

于是。御者即以太子所乘宝车及与衣服还归父王。太子于后即剃除须发。服三法衣。出家修道。佛告比丘。

> 太子见老、病人。知世苦恼。又见死人。恋世情灭。及见沙门。廓然大悟。下宝车时。步步中间转远缚著。是真出家。是真远离。

时。彼国人闻太子剃除须发。法服持钵。出家修道。咸相谓言。此道必真。乃令太子舍国荣位。捐弃所重。于时。国中八万四千人往就太子。求为弟子。出家修道。佛时颂曰。

> 撰择深妙法　　彼闻随出家<br>
> 离于恩爱狱　　无有众结缚

于时。太子即便纳受。与之游行。在在教化。从村至村。从国至国。所至之处。无不恭敬四事供养。菩萨念言。吾与大众。游行诸国。人间愦闹。此非我宜。何时当得离此群众。闲静之处以求道真。寻获志愿。于闲静处专精修道。复作是念。众生可湣。常处闇冥。受身危脆。有生．有老．有病．有死。众苦所集。死此生彼。从彼生此。缘此苦阴。流转无穷。我当何时晓了苦阴。灭生．老．死。

复作是念。生死何从。何缘而有。**即以智慧观察所由。从生有老死。生是老死缘。生从有起。有是生缘。有从取起。取是有缘。取从爱起。爱是取缘。爱从受起。受是爱缘。受从触起。触是受缘。触从六入起。六入是触缘。六入从名色起。名色是六入缘。名色从识起。识是名色缘。识从行起。行是识缘。行从痴起。痴是行缘。是为缘痴有行。缘行有识。缘识有名色。缘名色有六入。缘六入有触。缘触有受。缘受有爱。缘爱有取。缘取有有。缘有有生。缘生有老．病．死．忧．悲．苦恼。此苦盛阴。缘生而有。是为苦集。菩萨思惟。苦集阴时。生智．生眼．生觉．生明．生通．生慧．生证。**

于时。菩萨复自思惟。何等无故老死无。何等灭故老死灭。即以智慧观察所由。生无故老死无。生灭故老死灭。有无故生无。有灭故生灭。取无故有无。取灭故有灭。爱无故取无。爱灭故取灭。受无故爱无。受灭故爱灭。触无故受无。触灭故受灭。六入无故触无。六入灭故触灭。名色无故六入无。名色灭故六入灭。识无故名色无。识灭故名色灭。行无故识无。行灭故识灭。痴无故行无。痴灭故行灭。是为痴灭故行灭。行灭故识灭。识灭故名色灭。名色灭故六入灭。六入灭故触灭。触灭故受灭。受灭故爱灭。爱灭故取灭。取灭故有灭。有灭故生灭。生灭故老．死．忧．悲．苦恼灭。菩萨思惟。苦阴灭时。生智．生眼．生觉．生明．生通．生慧．生证。尔时。菩萨逆顺观十二因缘。如实知。如实见已。即于座上成阿耨多罗三藐三菩提。

佛时颂曰。

> 此言众中说　汝等当善听<br>
> 过去菩萨观　本所未闻法<br>
> 老死从何缘　因何等而有<br>
> 如是正观已　知其本由生<br>
> 生本由何缘　因何事而有<br>
> 如是思惟已　知生从有起<br>
> 取彼取彼已　展转更增有<br>
> 是故如来说　取是有因缘<br>
> 如众秽恶聚　风吹恶流演<br>
> 如是取相因　因爱而广普<br>
> 爱由于受生　起苦罗网本<br>
> 以染著因缘　苦乐共相应<br>
> 受本由何缘　因何而有受<br>
> 以是思惟已　知受由触生<br>
> 触本由何缘　因何而有触<br>
> 如是思惟已　触由六入生<br>
> 六入本何缘　因何有六入<br>
> 如是思惟已　六入名色生<br>
> 名色本何缘　因何有名色<br>
> 如是思惟已　名色从识生<br>
> 识本由何缘　因何而有识<br>
> 如是思惟已　知识从行生<br>
> 行本由何缘　因何而有行<br>
> 如是思惟已　知行从痴生<br>
> 如是因缘者　名为实义因<br>
> 智慧方便观　能见因缘根<br>
> 苦非贤圣造　亦非无缘有<br>
> 是故变易苦　智者所断除<br>
> 若无明灭尽　是时则无行<br>
> 若无有行者　则亦无有识<br>
> 若识永灭者　亦无有名色<br>
> 名色既已灭　即无有诸入<br>
> 若诸入永灭　则亦无有触<br>
> 若触永灭者　则亦无有受<br>
> 若受永灭者　则亦无有爱<br>
> 若爱永灭者　则亦无有取<br>
> 若取永灭者　则亦无有有<br>
> 若有永灭者　则亦无有生<br>
> 若生永灭者 无老病苦阴<br>
> 一切都永尽　智者之所说<br>
> 十二缘甚深　难见难识知<br>
> 唯佛能善觉　因是有是无<br>
> 若能自观察　则无有诸入<br>
> 深见因缘者　更不外求师<br>
> 能于阴界入　离欲无染者<br>
> 堪受一切施　净报施者恩<br>
> 若得四辩才　获得决定证<br>
> 能解众结缚　断除无放逸<br>
> 色受想行识　犹如朽故车<br>
> 能谛观此法　则成等正觉<br>
> 如鸟游虚空　东西随风游<br>
> 菩萨断众结　如风靡轻衣<br>
> 毗婆尸闲静　观察于诸法<br>
> 老死何缘有　从何而得灭<br>
> 彼作是观已　生清净智慧<br>
> 知老死由生　生灭老死灭

毗婆尸佛初成道时。多修二观。一曰安隐观。二曰出离观。佛于是颂曰。

> 如来无等等　多修于二观<br>
> 安隐及出离　仙人度彼岸<br>
> 其心得自在　断除众结使<br>
> 登山观四方　故号毗婆尸<br>
> 大智光除冥　如以镜自照<br>
> 为世除忧恼　尽生老死苦

毗婆尸佛于闲静处复作是念。我今已得此无上法。甚深微妙。难解难见。息灭．清净。智者所知。非是凡愚所能及也。斯由众生异忍．异见．异受．异学。依彼异见。各乐所求。各务所习。是故于此甚深因缘。不能解了。然爱尽涅槃。倍复难知。我若为说。彼必不解。更生触扰。作是念已。即便默然不复说法。

时。梵天王知毗婆尸如来所念。即自思惟。念此世间便为败坏。甚可哀湣。毗婆尸佛乃得知此深妙之法。而不欲说。譬如力士屈伸臂顷。从梵天宫忽然来下。立于佛前。头面礼足。却住一面。时。梵天王右膝着地。叉手合掌白佛言。唯愿世尊以时说法。今此众生尘垢微薄。诸根猛利。有恭敬心。易可开化。畏怖后世无救之罪。能灭恶法。出生善道。

佛告梵王。

> 如是。如是。如汝所言。但我于闲静处默自思念。所得正法甚深微妙。若为彼说。彼必不解。更生触扰。故我默然不欲说法。我从无数阿僧祇劫。勤苦不懈。修无上行。今始获此难得之法。若为淫．怒．痴众生说者。必不承用。徒自劳疲。此法微妙。与世相反。众生染欲。愚冥所覆。不能信解。梵王。我观如此。是以默然不欲说法。

时。梵天王复重劝请。殷勤恳恻。至于再三。

> 世尊。若不说法。今此世间便为坏败。甚可哀湣。唯愿世尊以时敷演。勿使众生坠落余趣。尔时。世尊三闻梵王殷勤劝请。即以佛眼观视世界。众生垢有厚薄。根有利钝。教有难易。易受教者畏后世罪。能灭恶法。出生善道。譬如优钵罗花．钵头摩华．鸠勿头华．分陀利华。或有始出污泥未至水者。或有已出与水平者。或有出水未敷开者。然皆不为水所染著。易可开敷。世界众生。亦复如是。

尔时。世尊告梵王曰。

> 吾湣汝等。今当开演甘露法门。是法深妙。难可解知。今为信受乐听者说。不为触扰无益者说。

尔时。梵王知佛受请。欢喜踊跃。绕佛三匝。头面礼足。忽然不现。其去未久。是时如来静默自思。我今先当为谁说法。即自念言。当入盘头城内。先为王子提舍．大臣子骞茶开甘露法门。于是。世尊如力士屈伸臂顷。于道树忽然不现。至盘头城盘头王鹿野苑中。敷座而坐。

佛于是颂曰。

> 如师子在林　自恣而游行<br>
> 彼佛亦如是　游行无挂碍

毗婆尸佛告守苑人曰。汝可入城。语王子提舍．大臣子骞茶。宁欲知不。毗婆尸佛今在鹿野苑中。欲见卿等。宜知是时。

时。彼守苑人受教而行。至彼二人所。具宣佛教。二人闻已。即至佛所。头面礼足。却坐一面。佛渐为说法。示教利喜。施论．戒论．生天之论。欲恶不净。上漏为患。赞叹出离为最微妙清净第一。尔时。世尊见此二人心意柔软。欢喜信乐。堪受正法。于是即为说苦圣谛。敷演开解。分布宣释苦集圣谛．苦灭圣谛．苦出要谛。

尔时。王子提舍．大臣子骞茶。即于座上远离尘垢。得法眼净。犹若素质易为受染。是时。地神即唱斯言。毗婆尸如来于盘头城鹿野苑中转无上法轮。沙门．婆罗门．诸天．魔．梵及余世人所不能转。如是展转。声彻四天王。乃至他化自在天。须臾之顷。声至梵天。

佛时颂曰。

> 欢喜心踊跃　称赞于如来<br>
> 毗婆尸成佛　转无上法轮<br>
> 初从树王起　往诣盘头城<br>
> 为骞茶提舍　转四谛法轮<br>
> 时骞茶提舍　受佛教化已<br>
> 于净法轮中　梵行无有上<br>
> 彼忉利天众　及以天帝释<br>
> 欢喜转相告　诸天无不闻<br>
> 佛出于世间　转无上法轮<br>
> 增益诸天众　减损阿须伦<br>
> 升仙名普闻　善智离世边<br>
> 于诸法自在　智慧转法轮<br>
> 观众平等法　息心无垢秽<br>
> 以离生死扼　智慧转法轮<br>
> 苦灭离诸恶　出欲得自在<br>
> 离于恩爱狱　智慧转法轮<br>
> 正觉人中尊　二足尊调御<br>
> 一切缚得解　智慧转法轮<br>
> 教化善导师　能降伏魔怨<br>
> 彼离于诸恶　智慧转法轮<br>
> 无漏力降魔　诸根定不懈<br>
> 尽漏离魔缚　智慧转法轮<br>
> 若学决定法　知诸法无我<br>
> 此为法中上　智慧转法轮<br>
> 不以利养故　亦不求名誉<br>
> 湣彼众生故　智慧转法轮<br>
> 见众生苦厄　老病死逼迫<br>
> 为此三恶趣　智慧转法轮<br>
> 断贪嗔恚痴　拔爱之根原<br>
> 不动而解脱　智慧转法轮<br>
> 难胜我已胜　胜已自降伏<br>
> 已胜难胜魔　智慧转法轮<br>
> 此无上法轮　唯佛乃能转<br>
> 诸天魔释梵　无有能转者<br>
> 亲近转法轮　饶益天人众<br>
> 此等天人师　得度于彼岸

是时。王子提舍．大臣子骞茶。见法得果。真实无欺。成就无畏。即白毗婆尸佛言。我等欲于如来法中净修梵行。佛言。善来。比丘。吾法清净自在。修行以尽苦际。尔时。二人即得具戒。具戒未久。如来又以三事示现。一曰神足。二曰观他心。三曰教诫。即得无漏．心解脱．生死无疑智。

尔时。盘头城内众多人民。闻二人出家学道。法服持钵。净修梵行。皆相谓曰。其道必真。乃使此等舍世荣位。捐弃所重。时。城内八万四千人往诣鹿野苑中毗婆尸佛所。头面礼足。却坐一面。佛渐为说法。示教利喜。施论．戒论．生天之论。欲恶不净。上漏为患。赞叹出离为最微妙清净第一。尔时。世尊见此大众心意柔软。欢喜信乐。堪受正法。于是即为说苦圣谛。敷演开解。分布宣释苦集圣谛．苦灭圣谛．苦出要谛。

时。八万四千人即于座上远尘离垢。得法眼净。犹如素质易为受色。见法得果。真实无欺。成就无畏。即白佛言。我等欲于如来法中净修梵行。佛言。善来。比丘。吾法清净自在。修行以尽苦际。时。八万四千人即得具戒。具戒未久。世尊以三事教化。一曰神足。二曰观他心。三曰教诫。即得无漏．心解脱．生死无疑智现前。八万四千人闻佛于鹿野苑中。转无上法轮。沙门．婆罗门．诸天．魔．梵及余世人所不能转。即诣盘头城毗婆尸佛所。头面礼足。却坐一面。

佛时颂曰。

> 如人救头燃　　速疾求灭处<br>
> 彼人亦如是　　速诣于如来

时。佛为说法亦复如是。尔时。盘头城有十六万八千大比丘众。提舍比丘．骞茶比丘于大众中上升虚空。身出水火。现诸神变。而为大众说微妙法。尔时。如来默自念言。今此城内乃有十六万八千大比丘众。宜遣游行。各二人俱在在处处。至于六年。还来城内说具足戒。

时。首陀会天知如来心。譬如力士屈伸臂顷。从彼天没。忽然至此。于世尊前。头面礼足。却住一面。须臾白佛言。
> 如是。世尊。此盘头城内比丘众多。宜各分布。处处游行。至于六年。乃还此城。说具足戒。我当拥护。令无伺求得其便者。

尔时。如来闻此天语。默然可之。

时。首陀会天见佛默然许可。即礼佛足。忽然不现。还至天上。其去未久。佛告诸比丘。

> 今此城内。比丘众多。宜各分布。游行教化。至六年已。还集说戒。

时。诸比丘受佛教已。执持衣钵。礼佛而去。

佛时颂曰。

> 佛悉无乱众　无欲无恋着<br>
> 威如金翅鸟　如鹤舍空池

时。首陀会天于一年后告诸比丘。
> 汝等游行已过一年。余有五年。汝等当知。讫六年已。还城说戒。如是至于六年。天复告言。六年已满。当还说戒。

时。诸比丘闻天语已。摄持衣钵。还盘头城。至鹿野苑毗婆尸佛所。头面礼足。却坐一面。

佛时颂曰。

> 如象善调　随意所之<br>
> 大众如是　随教而还

尔时。如来于大众前上升虚空。结跏趺坐。讲说戒经。忍辱为第一。佛说涅槃最。不以除须发害他为沙门。时。首陀会天去佛不远。以偈颂曰。

> 如来大智　微妙独尊<br>
> 止观具足　成最正觉<br>
> 湣群生故　在世成道<br>
> 以四真谛　为声闻说<br>
> 苦与苦因　灭苦之谛<br>
> 贤圣八道　到安隐处<br>
> 毗婆尸佛　出现于世<br>
> 在大众中　如日光曜

说此偈已。忽然不现。

尔时。世尊告诸比丘。

> 我自思念。昔一时于罗阅城耆阇崛山。时生是念。我所生处。无所不遍。唯除首陀会天。设生彼天。则不还此。我时。比丘。复生是念。我欲至无造天上。时。我如壮士屈伸臂顷。于此间没。现于彼天。时。彼诸天见我至彼。头面作礼。于一面立。而白我言。
>>我等皆是毗婆尸如来弟子。从彼佛化。故来生此。具说彼佛因缘本末。又尸弃佛．毗沙婆佛．拘楼孙佛．拘那含佛．迦叶佛．释迦牟尼佛。皆是我师。我从受化。故来生此。亦说诸佛因缘本末。至生阿迦尼咤诸天。亦复如是。

佛时颂曰。

> 譬如力士　屈伸臂顷<br>
> 我以神足　至无造天<br>
> 第七大仙　降伏二魔<br>
> 无热无见　叉手敬礼<br>
> 如昼度树　释师远闻<br>
> 相好具足　到善见天<br>
> 犹如莲华　水所不著<br>
> 世尊无染　至大善见<br>
> 如日初出　净无尘翳<br>
> 明若秋月　诣一究竟<br>
> 此五居处　众生所净<br>
> 心净故来　诣无烦恼<br>
> 净心而来　为佛弟子<br>
> 舍离染取　乐于无取<br>
> 见法决定　毗婆尸子<br>
> 净心善来　诣大仙人<br>
> 尸弃佛子　无垢无为<br>
> 以净心来　诣离有尊<br>
> 毗沙婆子　诸根具足<br>
> 净心诣我　如日照空<br>
> 拘楼孙子　舍离诸欲<br>
> 净心诣我　妙光焰盛<br>
> 拘那含子　无垢无为<br>
> 净心诣我　光如月满<br>
> 迦叶弟子　诸根具足<br>
> 净心诣我　不乱大仙<br>
> 神足第一　以坚固心<br>
> 为佛弟子　净心而来<br>
> 为佛弟子　礼敬如来<br>
> 具启人尊　所生成道<br>
> 名姓种族　知见深法<br>
> 成无上道　比丘静处<br>
> 离于尘垢　精勤不懈<br>
> 断诸有结　此是诸佛<br>
> 本末因缘　释迦如来<br>
> 之所演说

佛说此大因缘经已。诸比丘闻佛所说。欢喜奉行。

卷二
------

###第一分游行经第二初

如是我闻。佛在罗阅城耆阇崛山中。与大比丘众千二百五十人俱。是时。摩竭王阿阇世欲伐跋祇。王自念言。
> 彼虽勇健。人众豪强。以我取彼。未足为有。

时。阿阇世王命婆罗门大臣禹舍。而告之曰。
> 汝诣耆阇崛山。至世尊所。持我名字。礼世尊足。问讯世尊。起居轻利。游步强耶。又白世尊。跋祇国人自恃勇健。民众豪强。不顺伏我。我欲伐之。不审世尊何所诫敕。若有教诫。汝善忆念。勿有遗漏。如所闻说。如来所言。终不虚妄。

大臣禹舍受王教已。即乘宝车诣耆阇崛山。到所止处。下车步进。至世尊所。问讯毕。一面坐。白世尊曰。
> 摩竭王阿阇世稽首佛足。敬问殷勤。起居轻利。游步强耶。又白世尊。跋祇国人自恃勇健。民众豪强。不顺伏我。我欲伐之。不审世尊何所诫敕。

尔时。阿难在世尊后执扇扇佛。佛告阿难。

> 汝闻跋祇国人数相集会。讲议正事不。<br>
> 答曰。闻之。<br>
> 佛告阿难。若能尔者。长幼和顺。转更增盛。其国久安。无能侵损。阿难。汝闻跋祇国人君臣和顺。上下相敬不。<br>
> 答曰。闻之。<br>
> 阿难。若能尔者。长幼和顺。转更增盛。其国久安。无能侵损。阿难。汝闻跋祇国人奉法晓忌。不违礼度不。<br>
> 答曰。闻之。<br>
> 阿难。若能尔者。长幼和顺。转更增盛。其国久安。无能侵损。阿难。汝闻跋祇国人孝事父母。敬顺师长不<br>
> 答曰。闻之。<br>
> 阿难。若能尔者。长幼和顺。转更增上。其国久安。无能侵损。阿难。汝闻跋祇国人恭于宗庙。致敬鬼神不。<br>
> 答曰。闻之。<br>
> 阿难。若能尔者。长幼和顺。转更增上。其国久安。无能侵损。阿难。汝闻跋祇国人闺门真正洁净无秽。至於戏笑。言不及邪不。<br>
> 答曰。闻之。<br>
> 阿难。若能尔者。长幼和顺。转更增盛。其国久安。无能侵损。阿难。汝闻跋祇国人宗事沙门。敬持戒者。瞻视护养。未尝懈惓不。答曰。闻之。<br>
> 阿难。若能尔者。长幼和顺。转更增盛。其国久安。无能侵损。


时。大臣禹舍白佛言。
> 彼国人民。若行一法。犹不可图。况复具七。国事多故。今请辞还归。<br>
> 佛言。可。宜知是时。

时。禹舍即从座起。绕佛三匝。揖让而退。其去未久。

佛告阿难。汝敕罗阅祇左右诸比丘尽集讲堂。对曰。唯然。即诣罗阅祇城。集诸比丘。尽会讲堂。白世尊曰。诸比丘已集。唯圣知时。尔时。世尊即从座起。诣法讲堂。就座而坐。告诸比丘。**我当为汝说七不退法**。谛听。谛听。善思念之。时。诸比丘白佛言。唯然。世尊。愿乐欲闻。

佛告诸比丘。

> 七不退法者。一曰数相集会。讲论正义。则长幼和顺。法不可坏。二曰上下和同。敬顺无违。则长幼和顺。法不可坏。三曰奉法晓忌。不违制度。则长幼和顺。法不可坏。四曰若有比丘力能护众。多诸知识。宜敬事之。则长幼和顺。法不可坏。五曰念护心意。孝敬为首。则长幼和顺。法不可坏。六曰净修梵行。不随欲态。则长幼和顺。法不可坏。七曰先人后己。不贪名利。则长幼和顺。法不可坏。

佛告比丘。

> 复有七法。令法增长。无有损耗。一者乐于少事。不好多为。则法增长。无有损耗。二者乐于静默。不好多言。三者少于睡眠。无有昏昧。四者不为群党。言无益事。五者不以无德而自称誉。六者不与恶人而为伴党。七者乐于山林闲静独处。如是比丘。则法增长。无有损耗。

佛告比丘。

> 复有七法。令法增长。无有损耗。何谓为七。一者有信。信于如来．至真．正觉。十号具足。二者知惭。耻于己阙。三者知愧。羞为恶行。四者多闻。其所受持。上中下善。义味深奥。清净无秽。梵行具足。五者精勤苦行。灭恶修善。勤习不舍。六者昔所学习。忆念不忘。七者修习智慧。知生灭法。趣贤圣要。尽诸苦本。如是七法。则法增长。无有损耗。

佛告比丘。

> 复于七法。令法增长。无有损耗。何谓为七。一者敬佛。二者敬法。三者敬僧。四者敬戒。五者敬定。六者敬顺父母。七者敬不放逸。如是七法。则法增长。无有损耗。

佛告比丘。

> 复有七法。则法增长。无有损耗。何谓为七法。一者观身不净。二者观食不净。三者不乐世间。四者常念死想。五者起无常想。六者无常苦想。七者苦无我想。如是七法。则法增长。无有损耗。

佛告比丘。

> 复有七法。则法增长。无有损耗。何谓为七。一者修念觉意。闲静无欲。出要无为。二者修法觉意。三者修精进觉意。四者修喜觉意。五者修猗觉意。六者修定觉意。七者修护觉意。如是七法。则法增长。无有损耗。

佛告比丘。

> 有六不退法。令法增长。无有损耗。何谓为六。一者身常行慈。不害众生。二者口宣仁慈。不演恶言。三者意念慈心。不怀坏损。四者得净利养。与众共之。平等无二。五者持贤圣戒。无有阙漏。亦无垢秽。必定不动。六者见贤圣道。以尽苦际。如是六法。则法增长。无有损耗。

佛告比丘。

> 复有六不退法。令法增长。无有损耗。一者念佛。二者念法。三者念僧。四者念戒。五者念施。六者念天。修此六念。则法增长。无有损耗。

尔时。世尊于罗阅祇随宜住已。告阿难言。汝等皆严。吾欲诣竹园。<br>
对曰。唯然。即严衣钵。与诸大众侍从世尊。路由摩竭。次到巴陵弗城。巴陵树下坐。

时。诸清信士闻佛与诸大众远来至此巴陵树下。即共出城。遥见世尊在巴陵树下。容貌端正。诸根寂定。善调第一。譬犹大龙。以水清澄。无有尘垢。三十二相．八十种好。庄严其身。见已欢喜。渐到佛所。头面礼足。却坐一面。

尔时。世尊渐为说法。示教利喜。诸清信士闻佛说法。即白佛言。我欲归依佛、法、僧众。唯愿世尊哀愍。听许为优婆塞。自今已后。不杀、不盗、不淫、不欺、不饮酒。奉戒不忘。明欲设供。唯愿世尊与诸大众垂愍屈顾。

尔时。世尊默然许可。诸清信士见佛默然。即从座起。绕佛三匝。作礼而归。寻为如来起大堂舍。平治处所。扫洒烧香。严敷宝座。供设既办。往白世尊。所设已具。唯圣知时。

于是。世尊即从座起。着衣持钵。与大众俱诣彼讲堂。澡手洗足。处中而坐。时。诸比丘在左面坐。诸清信士在右面坐。

尔时。世尊告诸清信士曰。凡人犯戒。有五衰耗。何谓为五。一者求财。所愿不遂。二者设有所得。日当衰耗。三者在所至处。众所不敬。四者丑名恶声。流闻天下。五者身坏命终。当入地狱。

又告诸清信士。凡人持戒。有五功德。何谓为五。一者诸有所求。辄得如愿。二者所有财产。增益无损。三者所往之处。众人敬爱。四者好名善誉。周闻天下。五者身坏命终。必生天上。

时。夜已半。告诸信士。宜各还归。诸清信士即承佛教。绕佛三匝。礼足而归。

尔时。世尊于后夜明相出时。至闲静处。天眼清彻。见诸大天神各封宅地。中神．下神亦封宅地。是时。世尊即还讲堂。就座而坐。世尊知时故问阿难。谁造此巴陵弗城。

阿难白佛。此是禹舍大臣所造。以防御跋祇。

佛告阿难。

> 造此城者。正得天意。吾于后夜明相出时。至闲静处。以天眼见诸大神天各封宅地。中．下诸神亦封宅地。阿难。当知诸大神天所封宅地。有人居者。安乐炽盛。中神所封。中人所居。下神所封。下人所居。功德多少。各随所止。阿难。此处贤人所居。商贾所集。国法真实。无有欺罔。此城最胜。诸方所推。不可破坏。此城久后若欲坏时。必以三事。一者大水。二者大火。三者中人与外人谋。乃坏此城。

时。巴陵弗诸清信士通夜供办。时到白佛。食具已办。唯圣知时。

时。清信士即便施设。手自斟酌。食讫行水。别取小敷在佛前坐。

尔时。世尊即示之曰。

> 今汝此处贤智所居。多持戒者。净修梵行。善神欢喜。即为咒愿。可敬知敬。可事知事。博施兼爱。有慈愍心。诸天所称。常与善俱。不与恶会。

尔时。世尊为说法已。即从座起。大众围绕。侍送而还。大臣禹舍从佛后行。时作是念。今沙门瞿昙出此城门。即名此门为瞿昙门。又观如来所渡河处。即名此处为瞿昙河。尔时。世尊出巴陵弗城。至于水边。时水岸上人民众多。中有乘船渡者。或有乘筏。或有乘桴而渡河者。尔时。世尊与诸大众。譬如力士屈伸臂顷。忽至彼岸。

世尊观此义已。即说颂曰。

> 佛为海船师　法桥渡河津<br>
> 大乘道之舆　一切渡天人<br>
> 亦为自解结　渡岸得升仙<br>
> 都使诸弟子　缚解得涅槃

尔时。世尊从跋祇游行至拘利村。在一林下告诸比丘。有四深法。一曰圣戒。二曰圣定。三曰圣慧。四曰圣解脱。此法微妙。难可解知。我及汝等。不晓了故。久在生死。流转无穷。尔时。

世尊观此义已。即说颂曰。

> 戒定慧解上　唯佛能分别<br>
> 离苦而化彼　令断生死习


尔时。世尊于拘利村随宜住已．告阿难俱诣那陀村。阿难受教。即着衣持钵。与大众俱侍从世尊。路由跋祇。到那陀村。止揵椎处。

尔时。阿难在闲静处。默自思惟。此那陀村十二居士。一名伽伽罗。二名伽陵伽。三名毗伽陀。四名伽利输。五名遮楼。六名婆耶楼。七名婆头楼。八名薮婆头楼。九名陀梨舍耨。十名薮达利舍耨。十一名耶输。十二名耶输多楼。此诸人等。今者命终。为生何处。复有五十人命终。又复有五百人命终。斯生何处。作是念已。从静处起至世尊所。头面礼足。在一面坐。白佛言。

> 世尊。我向静处。默自思惟。此那陀村十二居士伽伽罗等命终。复有五十人命终。又有五百人命终。斯生何处。唯愿解说。

佛告阿难。

> 伽伽罗等十二人。断五下分结。命终生天。于彼即般涅槃。不复还此。五十人命终者。断除三结。淫．怒．痴薄。得斯陀含。还来此世。尽于苦本。五百人命终者。断除三结。得须陀洹。不堕恶趣。必定成道。往来七生。尽于苦际。阿难。夫生有死。自世之常。此何足怪。若一一人死。来问我者。非扰乱耶。

阿难答曰。信尔。世尊。实是扰乱。

佛告阿难。

> 今当为汝说于法镜。使圣弟子知所生处。三恶道尽。得须陀洹。不过七生。必尽苦际。亦能为他说如是事。阿难。法镜者。谓圣弟子得不坏信。欢喜信佛。如来．无所著．等正觉。十号具足。欢喜信法。真正微妙。自恣所说。无有时节。示涅槃道。智者所行。欢喜信僧。善共和同。所行质直。无有谀谄。道果成就。上下和顺。法身具足。向须陀洹．得须陀洹。向斯陀含．得斯陀含。向阿那含．得阿那含。向阿罗汉．得阿罗汉。四双八辈。是谓如来贤圣之众。甚可恭敬。世之福田。信贤圣戒。清净无秽。无有缺漏。明哲所行。获三昧定。阿难。是为法镜。使圣弟子知所生处。三恶道尽。得须陀洹。不过七生。必尽苦际。亦能为他说如是事。

尔时。世尊随宜住已。告阿难俱诣毗舍离国。即受教行。着衣持钵。与大众俱侍从世尊。路由跋祇。到毗舍离。坐一树下。有一淫女。名庵婆婆梨。闻佛将诸弟子来至毗舍离。坐一树下。即严驾宝车。欲往诣佛所礼拜供养。未至之间。遥见世尊颜貌端正。诸根特异。相好备足。如星中月。见已欢喜。下车步进。渐至佛所。头面礼足。却坐一面。


尔时。世尊渐为说法。示教利喜。闻佛所说。发欢喜心。即白佛言。从今日始。归依三尊。唯愿听许于正法中为优婆夷。尽此形寿。不杀．不盗．不邪淫．不妄语．不饮酒。又白佛言。唯愿世尊及诸弟子明受我请。即于今暮止宿我园。尔时。世尊默然受之。女见佛默然许可。即从座起。头面礼足。绕佛而归。

其去未久。佛告阿难。当与汝等诣彼园观。<br>
对曰。唯然。佛即从座起。摄持衣钵。与众弟子千二百五十人俱诣彼园。

时。毗舍离诸隶车辈。闻佛在庵婆婆梨园中止住。即便严驾五色宝车。或乘青车青马。衣．盖．幢幡．官属皆青。五色车马。皆亦如是。时。五百隶车服色尽同。欲往诣佛。庵婆婆梨辞佛还家。中路逢诸隶车。时。车行奔疾。与彼宝车共相钩拨。损折幢盖而不避道。<br>

> 隶车责曰。汝恃何势。行不避道。冲拨我车。损折麾盖。<br>
报曰。诸贵。我已请佛明日设食。归家供办。是以行速。无容相避。<br>
诸隶车即语女曰。且置汝请。当先与我。我当与汝百千两金。<br>
女寻答曰。先请已定。不得相与。<br>
时。诸隶车又语女曰。我更与汝十六倍百千两金。必使我先。<br>
女犹不肯。我请已定。不可尔也。<br>
时。诸隶车又语女曰。我今与尔中分国财。可先与我。<br>
女又报曰。设使举国财宝。我犹不取。所以然者。佛住我园。先受我请。此事已了。终不相与。<br>
诸隶车等各振手叹咤。今由斯女阙我初福。即便前进径诣彼园。<br>

尔时。世尊遥见五百隶车。车马数万。填道而来。告诸比丘。汝等欲知忉利诸天游戏园观。威仪容饰。与此无异。汝等比丘。当自摄心。具诸威仪。云何比丘自摄其心。于是比丘内身身观。精勤不懈。忆念不忘。舍世贪忧。外身身观。精勤不懈。忆念不忘。舍世贪忧。内外身观。精勤不懈。舍世贪忧。受．意．法观。亦复如是。云何比丘具诸威仪。于是比丘可行知行。可止知止。左右顾视。屈伸俯仰。摄持衣钵。食饮汤药。不失宜则。善设方便。除去荫盖。行住坐卧。觉寤语默。摄心不乱。是谓比丘具诸威仪。

尔时。五百隶车往至庵婆婆梨园。欲到佛所。下车步进。头面礼足。却坐一面。如来在座。光相独显。蔽诸大众。譬如秋月。又如天地清明。净无尘翳。日在虚空。光明独照。尔时。五百隶车围绕侍坐。佛于众中。光相独明。是时。坐中有一梵志名曰并[既/食]。即从座起。偏袒右臂。右膝着地。叉手向佛。以偈赞曰。

> 摩竭鸯伽王　为快得善利<br>
> 身被宝珠铠　世尊出其土<br>
> 威德动三千　名显如雪山<br>
> 如莲花开敷　香气甚微妙<br>
> 今睹佛光明　如日之初出<br>
> 如月游虚空　无有诸云翳<br>
> 世尊亦如是　光照于世间<br>
> 观如来智慧　犹闇睹锭镣<br>
> 施众以明眼　决了诸疑惑

时。五百隶车闻此偈已。复告并[既/食]。汝可重说。<br>
尔时。并[既/食]即于佛前再三重说。时。五百隶车闻重说偈已。各脱宝衣。以施并[既/食]。并[既/食]即以宝衣奉上如来。佛愍彼故。即为纳受。

尔时。世尊告毗舍离诸隶车曰。

> 世有五宝甚为难得。何等为五。一者如来．至真出现于世。甚为难得。二者如来正法能演说者。此人难得。三者如来演法能信解者。此人难得。四者如来演法能成就者。此人难得。五者崄危救厄知反复者。此人难得。是谓五宝为难得也。


时。五百隶车闻佛示教利喜已。即白佛言。唯愿世尊及诸弟子明受我请。

佛告隶车。卿已请我。我今便为得供养已。庵婆婆梨女先已请讫。<br>
时。五百隶车闻庵婆婆梨女已先请佛。各振手而言。吾欲供养如来。而今此女已夺我先。即从座起。头面礼佛。绕佛三匝。各自还归。

时。庵婆婆梨女即于其夜种种供办。明日时到。世尊即与千二百五十比丘整衣持钵。前后围绕。诣彼请所。就座而坐。时。庵婆婆梨女即设上馔。供佛及僧。食讫去钵。并除机案。时。女手执金瓶。行澡水毕。前白佛言。此毗耶离城所有园观。我园最胜。今以此园贡上如来。哀愍我故。愿垂纳受。

佛告女曰。
>汝可以此园施佛为首及招提僧。所以然者。如来所有园林．房舍．衣钵六物。正使诸魔．释．梵．大神力天。无有能堪受此供者。

时。女受教。即以此园施佛为首及招提僧。佛愍彼故。即为受之。而说偈言。

> 起塔立精舍　园果施清凉<br>
> 桥船以渡人　旷野施水草<br>
> 及以堂阁施　其福日夜增<br>
> 戒具清净者　彼必到善方　
 
时。庵婆婆梨女取一小床于佛前坐。佛渐为说法。示教利喜。施论．戒论．生天之论。欲为大患。秽污不净。上漏为碍。出要为上。尔时。世尊知彼女意柔软和悦。荫盖微薄。易可开化。如诸佛法。即为彼女说苦圣谛。苦集．苦灭．苦出要谛。

时。庵婆婆梨女信心清净。譬如净洁白毡易为受色。即于座上远尘离垢。诸法法眼生。见法得法。决定正住。不堕恶道。成就无畏。而白佛言。我今归依佛。归依法。归依僧。如是再三。唯愿如来听我于正法中为优婆夷。自今已后。尽寿不杀．不盗．不邪淫．不欺．不饮酒。时。彼女从佛受五戒已。舍本所习。秽垢消除。即从座起。礼佛而去。

尔时。世尊于毗舍离。随宜住已。告阿难言。汝等皆严。吾欲诣竹林丛。对曰。唯然。即严衣钵。与大众侍从世尊。路由跋祇。至彼竹林。

时。有婆罗门名毗沙陀耶。闻佛与诸大众诣此竹林。默自思念。此沙门瞿昙。名德流布。闻于四方。十号具足。于诸天．释．梵若．魔．若魔．天．沙门．婆罗门中。自身作证。为他说法。上中下言。皆悉真正。义味深奥。梵行具足。如此真人。宜往瞻睹。

时。婆罗门出于竹丛。往诣世尊。问讯讫。一面坐。世尊渐为说法。示教利喜。婆罗门闻已欢喜。即请世尊及诸大众明日舍食。时。佛默然受请。婆罗门知已许可。即从座起。绕佛而归。即于其夜。供设饮食。明日时到。唯圣知之。

尔时。世尊着衣持钵。大众围绕往诣彼舍。就座而坐。时。婆罗门设种种甘馔。供佛及僧。食讫去钵。行澡水毕。取一小床于佛前坐。

尔时。世尊为婆罗门而作颂曰。

> 若以饮食　衣服卧具<br>
> 施持戒人　则获大果<br>
> 此为真伴　终始相随<br>
> 所至到处　如影随形<br>
> 是故种善　为后世粮<br>
> 福为根基　众生以安<br>
> 福为天护　行不危崄<br>
> 生不遭难　死则上天　

尔时。世尊为婆罗门说微妙法。示教利喜已。从座而去。于时彼土谷贵饥馑。乞求难得。佛告阿难。敕此国内现诸比丘尽集讲堂。对曰。唯然。即承教旨。宣令远近普集讲堂。

是时。国内大众皆集。阿难白佛言。大众已集。唯圣知时。

尔时。世尊即从座起。诣于讲堂。就座而坐。告诸比丘。此土饥馑。乞求难得。汝等宜各分部。随所知识。诣毗舍离及越祇国。于彼安居。可以无乏。吾独与阿难于此安居。所以然者。恐有短乏。是时。诸比丘受教即行。佛与阿难独留。

于后夏安居中。佛身疾生。举体皆痛。佛自念言。我今疾生。举身痛甚。而诸弟子悉皆不在。若取涅槃。则非我宜。今当精勤自力以留寿命。

尔时。世尊于静室出。坐清凉处。阿难见已。速疾往诣。而白佛言。今观尊颜。疾如有损。

阿难又言。世尊有疾。我心惶惧。忧结荒迷。不识方面。气息未绝。犹少醒悟。默思。如来未即灭度。世眼未灭。大法未损。何故今者不有教令于众弟子乎。

佛告阿难。

> 众僧于我有所须耶。若有自言。我持众僧。我摄众僧。斯人于众应有教命。如来不言。我持于众。我摄于众。岂当于众有教令乎。阿难。我所说法。内外已讫。终不自称所见通达。吾已老矣。年粗八十。譬如故车。方便修治得有所至。吾身亦然。以方便力得少留寿。自力精进。忍此苦痛。不念一切想。入无想定。时我身安隐。无有恼患。是故。阿难。当自炽燃。炽燃于法。勿他炽燃。当自归依。归依于法。勿他归依。云何自炽燃。炽燃于法。勿他炽燃。当自归依。归依于法。勿他归依。阿难。比丘观内身精勤无懈。忆念不忘。除世贪忧。观外身．观内外身。精勤不懈。忆念不忘。除世贪忧。受．意．法观。亦复如是。是谓。阿难。自炽燃。炽燃于法。勿他炽燃。当自归依。归依于法。勿他归依。

佛告阿难。吾灭度后。能有修行此法者。则为真我弟子第一学者。<br>
佛告阿难。俱至遮婆罗塔。<br>
对曰。唯然。<br>
如来即起。着衣持钵。诣一树下。告阿难。敷座。吾患背痛。欲于此止。<br>
对曰。唯然。寻即敷座。

如来坐已。阿难敷一小座于佛前坐。佛告阿难。诸有修四神足。多修习行。常念不忘。在意所欲。可得不死一劫有余。阿难。佛四神足已多修行。专念不忘。在意所欲。如来可止一劫有余。为世除冥。多所饶益。天人获安。

尔时。阿难默然不对。如是再三。又亦默然。是时阿难为魔所蔽。曚曚不悟。佛三现相而不知请。

佛告阿难。宜知是时。阿难承佛意旨。即从座起。礼佛而去。去佛不远。在一树下静意思惟。

其间未久。时魔波旬来白佛。佛意无欲。可般涅槃。今正是时。宜速灭度。

佛告波旬。且止。且止。我自知时。如来今者未取涅槃。须我诸比丘集。又能自调。勇捍无怯。到安隐处。逮得己利。为人导师。演布经教。显于句义。若有异论。能以正法而降伏之。又以神变。自身作证。如是弟子皆悉未集。又诸比丘尼．优婆塞．优婆夷。普皆如是。亦复未集。今者要当广于梵行。演布觉意。使诸天人普见神变。

时。魔波旬复白佛言。佛昔于郁鞞罗尼连禅水边。阿游波尼俱律树下初成正觉。我时至世尊所。劝请如来可般涅槃。今正是时。宜速灭度。尔时。如来即报我言。止。止。波旬。我自知时。如来今者未取涅槃。须我诸弟子集。乃至天人见神变化乃取灭度。佛今弟子已集。乃至天人见神变化。今正是时。何不灭度。

佛言。止。止。波旬。佛自知时不久住也。是后三月。于本生处拘尸那竭娑罗园双树间。当取灭度。时。魔即念。佛不虚言。今必灭度。欢喜踊跃。忽然不现。

魔去未久。佛即于遮婆罗塔。定意三昧。舍命住寿。当此之时。地大震动。举国人民莫不惊怖。衣毛为竖。佛放大光。彻照无穷。幽冥之处。莫不蒙明。各得相见。尔时。世尊以偈颂曰。

> 有无二行中　吾今舍有为<br>
> 内专三昧定　如鸟出于卵　

尔时。贤者阿难心惊毛竖。疾行诣佛。头面礼足。却住一面。白佛言。怪哉。世尊。地动乃尔。是何因缘。

佛告阿难。

> 凡世地动。有八因缘。何等八。夫地在水上。水止于风。风止于空。空中大风有时自起。则大水扰。大水扰则普地动。是为一也。复次。阿难。有时得道比丘．比丘尼及大神尊天。观水性多。观地性少。欲知试力。则普地动。是为二也。复次。阿难。若始菩萨从兜率天降神母胎。专念不乱。地为大动。是为三也。复次。阿难。菩萨始出母胎。从右胁生。专念不乱。则普地动。是为四也。复次。阿难。菩萨初成无上正觉。当于此时。地大震动。是为五也。复次。阿难。佛初成道。转无上法轮。魔．若魔．天．沙门．婆罗门．诸天．世人所不能转。则普地动。是为六也。复次。阿难。佛教将毕。专念不乱。欲舍性命。则普地动。是为七也。复次。阿难。如来于无余涅槃界般涅槃时。地大振动。是为八也。以是八因缘。令地大动。

尔时。世尊即说偈言。

> 无上二足尊　照世大沙门<br>
> 阿难请天师　地动何因缘<br>
> 如来演慈音　声如迦毗陵<br>
> 我说汝等听　地动之所由<br>
> 地因水而止　水因风而住<br>
> 若虚空风起　则地为大动<br>
> 比丘比丘尼　欲试神足力<br>
> 山海百草木　大地皆震动<br>
> 释梵诸尊天　意欲动于地<br>
> 山海诸鬼神　大地为震动<br>
> 菩萨二足尊　百福相已具<br>
> 始入母胎时　地则为大动<br>
> 十月处母胎　如龙卧茵蓐<br>
> 初从右胁生　时地则大动<br>
> 佛为童子时　消灭使缘缚<br>
> 成道胜无量　地则为大动<br>
> 升仙转法轮　于鹿野苑中<br>
> 道力降伏魔　则地大为动<br>
> 天魔频来请　劝佛般泥洹<br>
> 佛为舍性命　地则为大动<br>
> 人尊大导师　神仙尽后有<br>
> 难动而取灭　时地则大动<br>
> 净眼说诸缘　地动八事动<br>
> 有此亦有余　时地皆震动　

佛说长阿含经卷第二

整理中...阿弥陀佛